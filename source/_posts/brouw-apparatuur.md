title: Methodes om thuis bier te brouwen
date: 2015-06-21 22:00:00
---

Als je thuis bier wilt brouwen, kan je dat op 3 verschillende manieren doen. Het zijn er eigenlijk meer, maar dat zijn combinaties van die 3 manieren.

De 3 manieren tonen ook aan dat thuisbrouwen een proces van evolutie is. Je kan perfect beginnen met het  brouwen op basis van mout dat je zelf maischt, maar je leert meer door het rustig aan te doen. Leer eerst wandelen voor je kan lopen, zeg maar.<!--more-->

### De gemakkelijke manier: bierkit

De gemakkelijkste manier, en de manier waarbij je het minste uitrusting nodig hebt, is het brouwen van bier met een bierkit. Een bierkit bestaat uit een blik met gehopte moutsiroop en een zakje gist. Je voegt gekookt water en wat extra suiker bij de moutsiroop, laat afkoelen tot 30º en voegt de gist toe. Na enkele weken gisting hevel je over in een tweede emmer, voegt opnieuw een beetje suiker toe om hergisting toe te laten en bottel je het jongbier in flessen. Na enkele weken hergisting is je bier klaar.

Bierkits vind je in alle smaken en stijlen. Bij [Brouwmarkt](http://www.brouwmarkt.nl) en [Brouwland](http://www.brouwland.be) vind je bijvoorbeeld om en bij de 100 verschillende bierkits, gaande van lichte blonde bieren tot zware donkere bieren en zelf zure bieren. Voor elke wat wils.

Een van de nadelen is uiteraard dat je keuze vrij beperkt is als je kijkt naar welke bieren er vandaag op de markt zijn. Bovendien heb ik uit ervaring geleerd dat je een grotere kans hebt op infectie, omwille van het feit dat je enkele belangrijke stappen niet doet. Hygiëne is extreem belangrijk, maar net misschien daarom is een bierkit een goede start voor een beginnende bierbrouwer. Je leert immers goede gewoonten aan. Brouwen met een bierkit duurt ongeveer een uurtje.

### De tussenstap: moutextract gebruiken

Waar je bij bierkits een kant en klare oplossing kreeg voor bierbrouwen, is brouwen met extracten ietwat meer gecompliceerd. Concreet ga je zelf het bier samenstellen en ben je verantwoordelijk om te bepalen welke hop je gaat gebruiken. Het enige dat je niet moet doen is zelf je mout maischen (ik leg later wel uit wat dit is). Moutextracten vind je normaal in 4 soorten: licht, amber, donker en extra donker. Op basis daarvan kan je je wort samenstellen: je lost gewoon het extract (poeder of siroop) op in water. Als je wort is samengesteld dien je zelf te hopkoken, waarbij je tijdens het koken hop toevoegt. Je hebt met andere woorden een vrij grote kookpot nodig. Na het hopkoken dien je zo snel mogelijk de gekookte wort af te koelen zodat je geen kans hebt op besmetting. Na deze stap kom je terug op bekend terrein, je voegt de gist toe en volgt vanaf dan dezelfde stappen als bij de bierkit.

Zoals je ziet heb je bij deze manier van brouwen meer tijd nodig en meer uitrusting. Echter, de mogelijkheden worden ook een stuk uitgebreider. Je kan quasi elk soort bier maken met moutextracten en je kan naar hartelust experimenteren met hop en andere kruiden. Meeste bieren dienen een uur te hopkoken, dus reken erop dat je gemakkelijk 3 uur bezig bent.

### De laatste stap: zelf maischen

Bij de vorige start gebruikte je extract om je wort te maken, bij deze stap vertrek je volledig van de belangrijkste grondstof van bier: mout. Bij all-grain brouwen dien je zelf het mout te schroten (een soort van grof malen) en te maischen: door water toe te voegen aan het mout op een bepaalde temperatuur, komen de suikers vrij die later vergist worden tot alcohol. De temperatuur is heel erg belangrijk, dit bepaalt wat voor suikers er vrijkomen. Vergevorderde maisch schema's vragen om verschillende temperaturen voor bepaalde periodes om het gewenste effect te verkrijgen. Na het maischen dien je te filteren en eindig je met wort. Vanaf dan kan je terugvallen op je extract ervaring en beginnen met het hopkoken.

Bij all-grain is er geen limiet wat je kan doen bij het brouwen. Je hebt volledige controle over hoe je bier er moet uitzien, smaken en ruiken. Uiteraard heb je hier weer meer werk, het schroten en het maischen neemt gemakkelijk een extra 2 uur in beslag. Reken er dus op dat je gemakkelijk 4 tot 5 uur bezig bent. Je hebt bovendien opnieuw meer uitrusting nodig, zoals een maischketel en een filterton.

### De combinaties

Uiteraard kan je combineren: je kan een bierkit wat extra's geven door wat moutextract toe te voegen aan je wort, of zelf-gemaischte wort. Je kan zelf hop toevoegen zodat je kan 'dryhoppen' tijdens de gisting. Let wel dat je dan goed weet welke hop er in de kit zit, kwestie van geen onaangename combinatie te maken. Hetzelfde bij extractbrouwen: je kan ervoor kiezen om een deel van je wort zelf te maischen en aan te vullen met extract. Dit noemt mini-maischen.

### Om af te ronden

Je ziet dat er verschillende manieren zijn om bier te brouwen, elk met hun voordelen en hun nadelen. Je kan perfect beginnen met zelf je mout te maischen, maar zoals je las leer je veel technieken door het eerst simpel aan te pakken en gaandeweg de moeilijkheidsgraad op te krikken. Ook zowel de tijd als de uitrusting evolueert en elke moeilijkere methode bouwt verder op de technieken en uitrusting die je gebruikt hebt bij de minder moeilijke.
